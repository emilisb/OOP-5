Pirmiausia reikia racionalaus svarstymo apie Seimo darbo ir apskritai lietuviškos politikos kokybę.
Racionaliai svarstydami, prieitume prie tokios pat išvados, prie kurios jau yra priėję bent tie
pramonininkai ir verslininkai, kurie dirba galva - iš pigaus darbininko ir inžinieriaus maža naudos.
O iš pigaus Seimo - apskritai naudos tiek, kiek iš žilo ožio pieno. Ką reikėtų daryti? Pritarti Seimo
narių rentų įstatymui? Tikrai ne. Renta Seimo nariams - tokia, kokia sumanyta, - blogas sprendimas. Iš
to nauda bus tik Seimo rentininkams. Bet jokios naudos mums su jumis, iš kurių mokesčių ir būtų
mokama renta. Kaip padaryti kad naudos gautume ir mes, mokesčių mokėtojai? Rentos idėją Seimo nariams
iki gyvos galvos reikėtų paversti investicija į nacionalinę politiką. Kaip tai padaryti? Taip, kaip,
nusižiūrėję į skandinavus ir kitas Europos šalis, seniai padarė Estija, kuria mes kur reikia ir kur
nereikia vis žavimės. Kiekvienam politikui po pralaimėtų Seimo rinkimų būtų mokama ne renta, o ta
pati Seimo nario alga. Bet ne iki gyvos galvos. Tik vieną kandenciją. Kam to reikia? Estija, kaip ir
Lietuva, yra nedidelės šalys, ir jų rinkos mažos. Grįžti po ketverių metų į rinką dažnai neįmanoma ne
todėl, kad Seimo narys yra bukas kaip autobusas (kas dabar nėra retenybė), o todėl, kad jam, nabagui,
nėra kur grįžti. Nes šventa vieta ilgai tuščia nebūna. Kokie minusai? Vienas vienintelis. Biudže
tas šiek tiek kentės. Jei imtume 2016-ųjų rinkimų pavyzdį, tai būtų apie 60 papildomų algų. Bet,
viena vertus, tikrai ne visi Seimo nariai yra tokie dangiškieji mulkiai, kad negalėtų grįžti į darbo
rinką. Kita vertus, tokie rinkimai, kai tauta kaip įkirpta į uodegą avis lėktų į pievas bliaudama
"naujų ir jaunų", pasitaiko tik kas ketvirta kadencija. Vadinasi, realiai kalbame apie 30 papildomų algų
maksimum. Žodžiu, koks 1,37 mln. metams. Po 0,56 euro kiekvienam rinėjui. Užtat nauda - dviguba,
netgi triguba. Pirmiausia sumažėtų populizmo, kuris jau kainavo milijardus, paleistus pavėjui. Guogos
ir puteikiai nebevaizduoja, kad aria už visus. Nebe gyvybės ir mirties klausimas. Blogiausiu atveju
liksi dar vieną kadenciją su ta pačia alga. Antra, Seimas nebebijo kaip velnias kryžiaus pirmalaikių
rinkimų, kurie šiuo metu yra prinokę lygiai taip pat, kaip kai kurie Seimo bebrai būdavo prinokę
Seimo posėdžių salėje nuo brendžiuko, bet jie juk nė už ką nepasileis savęs į gatvę.
Skaitykite daugiau: https://www.delfi.lt/news/ringas/lit/rimvydas-valatka-renta-seimo-nariams-1-grieztas-ne-ir-kokie-5-ukiski-taip.d?id=81413083
